
## Transcribed from vol. 1  (page `vol1_+_2r`)

>  Appears in first four volumes (the OT) vol1_+_2r,  vol2_title_1v, volume 3 vol3_aaa_1v, volume 4 vol4_a_1v

Multa sunt beatissime Pater: quae ad excudendas impressoriis formis originales sacrae scripturae linguas nos incitarunt. Atque hae imprimis.

Quod cum vniuscuiusque idiomatis suae sint verborum proprietates: quarum totam vim non possit quamtumlibet absoluta traductio prorsus exprimere: tum id maxime in ea lingua accidit: per quam os domini locutum est. Cuius littera quamuis ex se mortua sit et uelut caro: quae non prodest quisque (Nam spiritus est qui viuificat) quia tamen Christus verborum figuris velatus intra eius uterum manet inclusus: non dubium: quin tam admiranda sit faecunditate repleta: tam exuberanti mysteriorum copia cumulata: ut cum plena semper sit et redundans: flumina de ventre eius fluant aquae viuae: vnde hi quibus datum est reuelata facie gloriam domini speculari: vt in eandem imaginem transformentur: possint assidue haurire mira diuinitatis eius arcana.

Quippe cum nulla dictio nulla litterarum connexio esse possit: ex qua non emergant et veluti pullulent reconditissimi coelestis sapientiae sensus.

Ex quibus cum non possit eruditissimus quisque interpres nisi vnicum explicare: necesse est vt post interpretationem maneat adhuc scriptura grauida: variisque ac submlimibus intelligentiis plena: quae nequeant aliunde quam ex ipso archetypae linguae fonte cognosci.

Accedit: quod vbicumque latinorum codicum varietas est: aut deprauatae lectionis suspitio (id quod libariorum imperitia simul et negligentia frequentissime accidere videmus) ad primam scripturae originem recurrendum est: sicut beatus Hieronymus et Augustinus ac caeteri ecclesiastici tractatores admonent: ita ut librorum Veteris testamenti synceritas ex Hebraica veritate: Noui autem ex Graecis exemplaribus examinetur. Vt ipsa igitur originalia in promptu haberet quicumque diuinarum litterarum studiosus: possetque non solis riuulis esse contentus: sed ex ipso fonte salientis aquae in vitam aeternam sitim pectoris extinguere: iussimus archetypas sacrae scripturae linguas cum adiunctis variarum linguarum translationibus impressioni mandari Sanctitatis tuae nomini dedicandas. Atque imprimis Nouum testamentum Graeco Latinoque sermone excudendum curauimus simul cum Lexico Graecarum omnium dictionum: quae possunt in eo legentibus occurrere: vt his quoque qui non integram linguae cognitionem adepti sunt pro viribus consuleremus. Deinde vero antequam Vetus testamentum aggrederemur: Dictionarium praemisimus Herbraicorum Chaldaicorumque totius ueteris instrumentis vocabulorum. Vbi non tam multiplex significatio cuiusque dictionis exprimitur: sed (quod studiosis vtillisimum fore credimus) locus scripturae in cuiusque significati testimonium citatur.

Rursus: cum non solus litterae occidentis cortex sed introrsus latitans spiritus viuificantis nucleus maxime sit a studioso diuinae scripturae requirendus: atque huius praecipua pars ex propriorum nominum interpretatione dependat: quorum ab aeterno praeuisa impositio incredibilem opem affert ad propalandos spirituales abstrusosque sensus et detegenda arcana mysteria: quae sub ipso litteralis textus vmbraculo spiritus sanctus velauit: Idcirco interpretatones propriorum nominum a viris linguarum peritia praecellentibus maxima diligentia iussimus elucubrari: et secundum Alphabeticam seriem dispositas Dictionario adiungi. Quibus succedit legendorum Hebraeroum characterum instructio et eiusdem idiomatis Grammatica ex pluribus receptae fidei Hebraeis autoribus collecta et ad latini artificii normam reducta. Quibus omnibus ueluti pro praeludio ita peractis: ad excussionem diuersatum veteris testamenti linguarum nos conuertimus: adiicienties etiam singulis earum suam latinam translationem. Qua in re id aperte Beatitudini tuae testari possumus Pater sanctissime: maximam laboris nostri partem in eo praecipue fuisse versatam: vt et virorum in linguarum cognitione eminentissimorum opera vteremur: et castigatissima omni ex parte vetustissimaque exemplaria pro archetypis haberemus: quorum quidem tam Hebraeorum quam Graecorum ac latinorum multiplicem copiam variis ex locis non sine summo labore conquisiuimus.

Atque ex ipsis quidem Graeca Sanctitati tuae debemus: qui ex ista apostolica Bibliotheca antiquissimos tum Veteris tum Noui testamenti codices perquam humane ad nos misisti: qui nobis in hoc negocio maximo fuerunt adiumento. Consumata itaque excussione Noui testamenti Graece Latinique impressi cum suo Lexico. Impresso etiam Hebraico Chaldaicoque Dictionario: cui adiuncta est Grammatica cum nominum propriorum interpretationibus. Absolutis praeterea annotationibus differentiarum Veteris testamenti: quas cum Nicolaus de Lyra non omnino absolutas edidisset: eas non per viros linguarum peritissimos multis in locis addi fecimus. Tandem diuino auxilio Vetus testamentum multiplici lingua excudi fecimus. Quae omnia nunc ad Sanctitatem tuam mittimus. Nam cui potius vniuersae vigiliae nostrae dicandae sunt: quod Apostolicae isti sedi: cui omnia debemus: Aut quia libentius sacros Christiane religionis libros suscipere et amplecti debet: quod sacer Christi vicarius: Accipiat igitur Sanctitas tua laeta fronte munusculum: quod in domini gazophylatium offerimus: vt incipiant duinarum litterarum studia hactenus intermortua nunc tandem reuiuiscere. Obsecramus autem Beatitudinem tuam enixissime: vt libros hosce: qui nunc se sacris istis vestigiis supplices aduluunt: examines: et ad seuerissimi iuditii tui censuram reuoces: vt si Christianae reip. vtiles fore videbuntur: editionis beneficium a Sanctitate tua recipiant. Nam eos nos hucusque continuimus: sacrum istem Apostolici fastigii oraulum consulturi. Sed iam haec ad Beatitudinem tuam satis. Nunc ad instruendum de operis artificio lectorem conuertimur.